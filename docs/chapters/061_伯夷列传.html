<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>061_伯夷列传.tagged</title>
    <link rel="stylesheet" href="../css/shiji-styles.css">
    <link rel="stylesheet" href="../css/chapter-nav.css">
    <script src="../js/purple-numbers.js"></script>
</head>
<body>
<nav class="chapter-nav">
    <a href="../docs/index.html" class="nav-home">回到主页</a>
    <a href="060_三王世家.tagged.html" class="nav-prev">← 上一页</a>
    <a href="062_管晏列传.tagged.html" class="nav-next">下一页 →</a>
</nav>
<h1><a href="#pn-0" id="pn-0" class="para-num" title="点击复制链接">0</a> 伯夷列传 <a href="../original_text/061_伯夷列传.txt" class="original-text-link">原文</a></h1>


<h2>太史公曰</h2>

<blockquote>
[NOTE] 夫学者载籍极博，犹考信於六。诗书虽缺，然虞<span class="dynasty" title="朝代/氏族">夏</span>之文可知也。尧将逊位，让於虞舜，舜禹之间，岳牧咸荐，乃试之於位，典职数十年，功用既兴，然後授<span class="institution" title="制度">政</span>。示天下重器，王者大统，传天下若斯之难也。而说者曰尧让天下於<span class="person" title="人名">许由</span>，<span class="person" title="人名">许由</span>不受，耻之逃隐。及<span class="dynasty" title="朝代/氏族">夏</span>之时，有<span class="person" title="人名">卞随</span>、<span class="person" title="人名">务光</span>者。此何以称焉？余登<span class="place" title="地名">箕山</span>，其上盖有<span class="person" title="人名">许由</span>冢云。<span class="person" title="人名">孔子</span>序列古之仁圣贤人，如<span class="place" title="地名">吴</span>太伯、<span class="person" title="人名">伯夷</span>之伦详矣。余以所闻由、光义至高，其文辞不少概见，何哉？<br>
</blockquote>

<p><a href="#pn-1" id="pn-1" class="para-num" title="点击复制链接">1</a> <span class="person" title="人名">孔子</span>曰：<span class="quoted">"<span class="person" title="人名">伯夷</span>、<span class="person" title="人名">叔齐</span>，不念旧恶，怨是用希。"</span><span class="quoted">"求仁得仁，又何怨乎？"</span>余悲<span class="person" title="人名">伯夷</span>之意，睹轶诗可异焉。其传曰：<span class="person" title="人名">伯夷</span>、<span class="person" title="人名">叔齐</span>，孤竹君之二子也。父欲立<span class="person" title="人名">叔齐</span>，及父卒，<span class="person" title="人名">叔齐</span>让<span class="person" title="人名">伯夷</span>。<span class="person" title="人名">伯夷</span>曰：<span class="quoted">"父命也。"</span>遂逃去。<span class="person" title="人名">叔齐</span>亦不肯立而逃之。国人立其中子。於是<span class="person" title="人名">伯夷</span>、<span class="person" title="人名">叔齐</span>闻西伯昌善养老，盍往归焉。及至，西伯卒，<span class="person" title="人名">武王</span>载木主，号为<span class="person" title="人名">文王</span>，东伐纣。<span class="person" title="人名">伯夷</span>、<span class="person" title="人名">叔齐</span>叩<span class="artifact" title="器物/书名">马</span>而谏曰：<span class="quoted">"父死不葬，爰及干戈，可谓孝乎？以臣弑君，可谓仁乎？"</span>左右欲兵之。太公曰：<span class="quoted">"此义人也。"</span>扶而去之。<span class="person" title="人名">武王</span>已平<span class="dynasty" title="朝代/氏族">殷</span>乱，天下宗<span class="place" title="地名">周</span>，而<span class="person" title="人名">伯夷</span>、<span class="person" title="人名">叔齐</span>耻之，义不食<span class="place" title="地名">周</span>粟，隐於<span class="place" title="地名">首阳山</span>，采薇而食之。及饿且死，作歌。其辞曰：<span class="quoted">"登彼西山兮，采其薇矣。以暴易暴兮，不知其非矣。<span class="dynasty" title="朝代/氏族">神农</span>、虞、<span class="dynasty" title="朝代/氏族">夏</span>忽焉没兮，我安適归矣？于嗟徂兮，命之衰矣！"</span>遂饿死於<span class="place" title="地名">首阳山</span>。由此观之，怨邪非邪？</p>

<p><a href="#pn-2" id="pn-2" class="para-num" title="点击复制链接">2</a> 或曰：<span class="quoted">"天道无亲，常与善人。"</span>若<span class="person" title="人名">伯夷</span>、<span class="person" title="人名">叔齐</span>，可谓善人者非邪？积仁絜行如此而饿死！且七十子之徒，仲尼独荐<span class="person" title="人名">颜渊</span>为好学。然回也屡空，糟糠不厌，而卒蚤夭。天之报施善人，其何如哉？盗蹠日杀不辜，肝人之肉，暴戾恣睢，聚党数千人横行天下，竟以寿终。是遵何德哉？此其尤大彰明较著者也。若至近世，操行不轨，专犯忌讳，而终身逸乐，富厚累世不绝。或择地而蹈之，时然後出言，行不由径，非公正不发愤，而遇祸灾者，不可胜数也。余甚惑焉，傥所谓天道，是邪非邪？</p>

<p><a href="#pn-3" id="pn-3" class="para-num" title="点击复制链接">3</a> 子曰：<span class="quoted">"道不同不相为谋"</span>，亦各从其志也。故曰：<span class="quoted">"富贵如可求，虽执鞭之士，吾亦为之。如不可求，从吾所好"</span>。<span class="quoted">"岁寒，然後知松柏之後凋"</span>。举世混浊，清士乃见。岂以其重若彼，其轻若此哉？</p>

<p><a href="#pn-4" id="pn-4" class="para-num" title="点击复制链接">4</a> <span class="quoted">"君子疾没世而名不称焉。"</span>贾子曰：<span class="quoted">"贪夫徇财，烈士徇名，夸者死权，众庶冯生。"</span><span class="quoted">"同明相照，同类相求。"</span><span class="quoted">"云从龙，风从虎，圣人作而万物睹。"</span><span class="person" title="人名">伯夷</span>、<span class="person" title="人名">叔齐</span>虽贤，得夫子而名益彰。<span class="person" title="人名">颜渊</span>虽笃学，附骥尾而行益显。岩穴之士，趣舍有时若此，类名堙灭而不称，悲夫！闾巷之人，欲砥行立名者，非附青云之士，恶能施于後世哉？</p>

<p><a href="#pn-5" id="pn-5" class="para-num" title="点击复制链接">5</a> 天道平分，与善徒云。贤而饿死，盗且聚群。吉凶倚伏，报施纠纷。子罕言命，得自前闻。嗟彼素士，不附青云！</p>


<nav class="chapter-nav">
    <a href="../docs/index.html" class="nav-home">回到主页</a>
    <a href="060_三王世家.tagged.html" class="nav-prev">← 上一页</a>
    <a href="062_管晏列传.tagged.html" class="nav-next">下一页 →</a>
</nav>
</body>
</html>
