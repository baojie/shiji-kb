<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>062_管晏列传</title>
    <link rel="stylesheet" href="../css/shiji-styles.css">
    <link rel="stylesheet" href="../css/chapter-nav.css">
    <script src="../js/purple-numbers.js"></script>
</head>
<body>
<nav class="chapter-nav">
    <a href="../index.html" class="nav-home">回到主页</a>
    <a href="061_伯夷列传.html" class="nav-prev">← 上一页</a>
    <a href="063_老子韩非列传.html" class="nav-next">下一页 →</a>
</nav>
<h1><a href="#pn-0" id="pn-0" class="para-num" title="点击复制链接">0</a> 管晏列传 <a href="../original_text/062_管晏列传.txt" class="original-text-link">原文</a></h1>

<h2>管仲早年</h2>

<p><a href="#pn-1" id="pn-1" class="para-num" title="点击复制链接">1</a> <span class="person" title="人名">管仲</span>夷吾者，<span class="place" title="地名">颍上</span>人也。少时常与<span class="person" title="人名">鲍叔牙</span>游，<span class="person" title="人名">鲍叔</span>知其贤。<span class="person" title="人名">管仲</span>贫困，常欺<span class="person" title="人名">鲍叔</span>，<span class="person" title="人名">鲍叔</span>终善遇之，不以为言。已而<span class="person" title="人名">鲍叔</span>事齐<span class="person" title="人名">公子小白</span>，<span class="person" title="人名">管仲</span>事<span class="person" title="人名">公子纠</span>。及小白立为<span class="person" title="人名">桓公</span>，<span class="person" title="人名">公子纠</span>死，<span class="person" title="人名">管仲</span>囚焉。<span class="person" title="人名">鲍叔</span>遂进<span class="person" title="人名">管仲</span>。<span class="person" title="人名">管仲</span>既用，任<span class="institution" title="制度">政</span>於<span class="place" title="地名">齐</span>，<span class="person" title="人名">齐桓公</span>以霸，九合诸侯，一匡天下，<span class="person" title="人名">管仲</span>之谋也。</p>

<h2>知己之恩</h2>

<p><a href="#pn-2" id="pn-2" class="para-num" title="点击复制链接">2</a> <span class="person" title="人名">管仲</span>曰：<span class="dialogue quoted">"吾始困时，尝与<span class="person" title="人名">鲍叔</span>贾，分财利多自与，<span class="person" title="人名">鲍叔</span>不以我为贪，知我贫也。吾尝为<span class="person" title="人名">鲍叔</span>谋事而更穷困，<span class="person" title="人名">鲍叔</span>不以我为愚，知时有利不利也。吾尝三仕三见逐於君，<span class="person" title="人名">鲍叔</span>不以我为不肖，知我不遭时也。吾尝三战三走，<span class="person" title="人名">鲍叔</span>不以我怯，知我有老母也。<span class="person" title="人名">公子纠</span>败，<span class="person" title="人名">召忽</span>死之，吾幽囚受辱，<span class="person" title="人名">鲍叔</span>不以我为无耻，知我不羞小节而耻功名不显于天下也。生我者父母，知我者鲍子也。"</span></p>

<p><a href="#pn-3" id="pn-3" class="para-num" title="点击复制链接">3</a> <span class="person" title="人名">鲍叔</span>既进<span class="person" title="人名">管仲</span>，以身下之。子孙世禄於<span class="place" title="地名">齐</span>，有封邑者十馀世，常为名<span class="official" title="官职">大夫</span>。天下不多<span class="person" title="人名">管仲</span>之贤而多<span class="person" title="人名">鲍叔</span>能知人也。</p>

<h2>相齐称霸</h2>

<p><a href="#pn-4" id="pn-4" class="para-num" title="点击复制链接">4</a> <span class="person" title="人名">管仲</span>既任<span class="institution" title="制度">政</span>相<span class="place" title="地名">齐</span>，以区区之<span class="place" title="地名">齐</span>在海滨，通货积财，富国彊兵，与俗同好恶。故其称曰：<span class="dialogue quoted">"仓廪实而知<span class="institution" title="制度">礼</span>节，衣食足而知荣辱，上服度则六亲固。四维不张，国乃灭亡。下令如流水之原，令顺民心。"</span>故论卑而易行。俗之所欲，因而予之；俗之所否，因而去之。</p>

<p><a href="#pn-5" id="pn-5" class="para-num" title="点击复制链接">5</a> 其为<span class="institution" title="制度">政</span>也，善因祸而为福，转败而为功。贵轻重，慎权衡。<span class="person" title="人名">桓公</span>实怒少姬，南袭<span class="place" title="地名">蔡</span>，<span class="person" title="人名">管仲</span>因而伐<span class="place" title="地名">楚</span>，责包茅不入贡於<span class="place" title="地名">周</span>室。<span class="person" title="人名">桓公</span>实北征山<span class="tribe" title="族群">戎</span>，而<span class="person" title="人名">管仲</span>因而令<span class="place" title="地名">燕</span>修召公之<span class="institution" title="制度">政</span>。於柯之会，<span class="person" title="人名">桓公</span>欲背<span class="place" title="地名">曹</span>沫之约，<span class="person" title="人名">管仲</span>因而信之，诸侯由是归<span class="place" title="地名">齐</span>。故曰：<span class="quoted">"知与之为取，<span class="institution" title="制度">政</span>之宝也。"</span></p>

<p><a href="#pn-6" id="pn-6" class="para-num" title="点击复制链接">6</a> <span class="person" title="人名">管仲</span>富拟於公室，有三归、反坫，<span class="place" title="地名">齐</span>人不以为侈。<span class="person" title="人名">管仲</span>卒，<span class="place" title="地名">齐国</span>遵其<span class="institution" title="制度">政</span>，常彊於诸侯。後百馀年而有<span class="person" title="人名">晏子</span>焉。</p>

<h2>晏子事君</h2>

<p><a href="#pn-7" id="pn-7" class="para-num" title="点击复制链接">7</a> 晏平仲婴者，<span class="place" title="地名">莱</span>之<span class="place" title="地名">夷维</span>人也。事<span class="person" title="人名">齐灵公</span>、庄公、景公，以节俭力行重於<span class="place" title="地名">齐</span>。既相<span class="place" title="地名">齐</span>，食不重肉，妾不衣帛。其在朝，君语及之，即危言；语不及之，即危行。国有道，即顺命；无道，即衡命。以此三世显名於诸侯。</p>

<h2>赎士知礼</h2>

<p><a href="#pn-8" id="pn-8" class="para-num" title="点击复制链接">8</a> <span class="person" title="人名">越石父</span>贤，在縲绁中。<span class="person" title="人名">晏子</span>出，遭之涂，解左骖赎之，载归。弗谢，入闺。久之，<span class="person" title="人名">越石父</span>请绝。<span class="person" title="人名">晏子</span>戄然，摄衣冠谢曰：<span class="dialogue quoted">"婴虽不仁，免子於戹，何子求绝之速也？"</span>石父曰：<span class="dialogue quoted">"不然。吾闻君子诎於不知己而信於知己者。方吾在縲绁中，彼不知我也。夫子既已感寤而赎我，是知己；知己而无<span class="institution" title="制度">礼</span>，固不如在縲绁之中。"</span><span class="person" title="人名">晏子</span>於是延入为上客。</p>

<h2>御者自省</h2>

<p><a href="#pn-9" id="pn-9" class="para-num" title="点击复制链接">9</a> <span class="person" title="人名">晏子</span>为<span class="place" title="地名">齐</span>相，出，其御之妻从门间而闚其夫。其夫为相御，拥大盖，策驷<span class="artifact" title="器物/书名">马</span>，意气扬扬甚自得也。既而归，其妻请去。夫问其故。妻曰：<span class="dialogue quoted">"<span class="person" title="人名">晏子</span>长不满六尺，身相<span class="place" title="地名">齐国</span>，名显诸侯。今者妾观其出，志念深矣，常有以自下者。今子长八尺，乃为人仆御，然子之意自以为足，妾是以求去也。"</span>其後夫自抑损。<span class="person" title="人名">晏子</span>怪而问之，御以实对。<span class="person" title="人名">晏子</span>荐以为<span class="official" title="官职">大夫</span>。</p>


<h2>太史公曰</h2>

<blockquote>
吾读管氏牧民、山高、乘<span class="artifact" title="器物/书名">马</span>、轻重、九府，及<span class="person" title="人名">晏子</span>春秋，详哉其言之也。既见其著书，欲观其行事，故次其传。至其书，世多有之，是以不论，论其轶事。<br>
</blockquote>

<p><a href="#pn-10" id="pn-10" class="para-num" title="点击复制链接">10</a> <span class="person" title="人名">管仲</span>世所谓贤臣，然<span class="person" title="人名">孔子</span>小之。岂以为<span class="place" title="地名">周</span>道衰微，<span class="person" title="人名">桓公</span>既贤，而不勉之至王，乃称霸哉？语曰<span class="dialogue quoted">"将顺其美，匡救其恶，故上下能哙亲也"</span>。岂<span class="person" title="人名">管仲</span>之谓乎？</p>

<p><a href="#pn-11" id="pn-11" class="para-num" title="点击复制链接">11</a> 方<span class="person" title="人名">晏子</span>伏庄公尸哭之，成<span class="institution" title="制度">礼</span>然後去，岂所谓<span class="quoted">"见义不为无勇"</span>者邪？至其谏说，犯君之颜，此所谓<span class="quoted">"进思尽忠，退思补过"</span>者哉！假令<span class="person" title="人名">晏子</span>而在，余虽为之执鞭，所忻慕焉。</p>

<p><a href="#pn-12" id="pn-12" class="para-num" title="点击复制链接">12</a> 夷吾成霸，平仲称贤。<br>
粟乃实廪，豆不掩肩。<br>
转祸为福，危言获全。<br>
孔赖左衽，史忻执鞭。<br>
成<span class="institution" title="制度">礼</span>而去，人望存焉。</p>


<nav class="chapter-nav">
    <a href="../index.html" class="nav-home">回到主页</a>
    <a href="061_伯夷列传.html" class="nav-prev">← 上一页</a>
    <a href="063_老子韩非列传.html" class="nav-next">下一页 →</a>
</nav>
</body>
</html>
