<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>029_河渠书</title>
    <link rel="stylesheet" href="../css/shiji-styles.css">
    <link rel="stylesheet" href="../css/chapter-nav.css">
    <script src="../js/purple-numbers.js"></script>
</head>
<body>
<nav class="chapter-nav">
    <a href="../index.html" class="nav-home">回到主页</a>
    <a href="028_封禅书.html" class="nav-prev">← 上一页</a>
    <a href="030_平准书.html" class="nav-next">下一页 →</a>
</nav>
<h1><a href="#pn-0" id="pn-0" class="para-num" title="点击复制链接">0</a> 河渠书 <a href="../original_text/029_河渠书.txt" class="original-text-link">原文</a></h1>

<h2>禹治黄河开创水利之功</h2>

<p><a href="#pn-1" id="pn-1" class="para-num" title="点击复制链接">1</a> 《夏书》曰：<a href="../entities/person.html#entity-禹" class="entity-link"><span class="person" title="人名">禹</span></a>抑洪水<a href="../entities/time.html#entity-十三年" class="entity-link"><span class="time" title="时间">十三年</span></a>，过家不入门。陆行载<a href="../entities/artifact.html#entity-车" class="entity-link"><span class="artifact" title="器物/书名">车</span></a>，水行载<a href="../entities/artifact.html#entity-舟" class="entity-link"><span class="artifact" title="器物/书名">舟</span></a>，泥行蹈<a href="../entities/artifact.html#entity-毳" class="entity-link"><span class="artifact" title="器物/书名">毳</span></a>，山行即<a href="../entities/artifact.html#entity-桥" class="entity-link"><span class="artifact" title="器物/书名">桥</span></a>。以别九州，随山浚川，任土作贡。通九道，陂九泽，度九山。然<a href="../entities/place.html#entity-河" class="entity-link"><span class="place" title="地名">河</span></a>菑衍溢，害<a href="../entities/place.html#entity-中国" class="entity-link"><span class="place" title="地名">中国</span></a>也尤甚。唯是为务。故道<a href="../entities/place.html#entity-河" class="entity-link"><span class="place" title="地名">河</span></a>自<a href="../entities/place.html#entity-积石" class="entity-link"><span class="place" title="地名">积石</span></a>历<a href="../entities/place.html#entity-龙门" class="entity-link"><span class="place" title="地名">龙门</span></a>，南到<a href="../entities/place.html#entity-华阴" class="entity-link"><span class="place" title="地名">华阴</span></a>，东下<a href="../entities/place.html#entity-砥柱" class="entity-link"><span class="place" title="地名">砥柱</span></a>，及<a href="../entities/place.html#entity-孟津" class="entity-link"><span class="place" title="地名">孟津</span></a>、<a href="../entities/place.html#entity-雒汭" class="entity-link"><span class="place" title="地名">雒汭</span></a>，至于<a href="../entities/place.html#entity-大邳" class="entity-link"><span class="place" title="地名">大邳</span></a>。於是<a href="../entities/person.html#entity-禹" class="entity-link"><span class="person" title="人名">禹</span></a>以为<a href="../entities/place.html#entity-河" class="entity-link"><span class="place" title="地名">河</span></a>所从来者高，水湍悍，难以行平地，数为败，乃厮二渠以引其<a href="../entities/place.html#entity-河" class="entity-link"><span class="place" title="地名">河</span></a>。北载之高地，过<a href="../entities/place.html#entity-降水" class="entity-link"><span class="place" title="地名">降水</span></a>，至于<a href="../entities/place.html#entity-大陆" class="entity-link"><span class="place" title="地名">大陆</span></a>，播为<a href="../entities/place.html#entity-九河" class="entity-link"><span class="place" title="地名">九河</span></a>，同为<a href="../entities/place.html#entity-逆河" class="entity-link"><span class="place" title="地名">逆河</span></a>，入于<a href="../entities/place.html#entity-勃海" class="entity-link"><span class="place" title="地名">勃海</span></a>。九川既疏，九泽既洒，诸夏艾安，功施于三代。</p>

<h2>战国至秦代诸国水利工程</h2>

<p><a href="#pn-2" id="pn-2" class="para-num" title="点击复制链接">2</a> 自是之後，<a href="../entities/place.html#entity-荥阳" class="entity-link"><span class="place" title="地名">荥阳</span></a>下引<a href="../entities/place.html#entity-河" class="entity-link"><span class="place" title="地名">河</span></a>东南为<a href="../entities/place.html#entity-鸿沟" class="entity-link"><span class="place" title="地名">鸿沟</span></a>，以通<a href="../entities/place.html#entity-宋" class="entity-link"><span class="place" title="地名">宋</span></a>、<a href="../entities/place.html#entity-郑" class="entity-link"><span class="place" title="地名">郑</span></a>、<a href="../entities/place.html#entity-陈" class="entity-link"><span class="place" title="地名">陈</span></a>、<a href="../entities/place.html#entity-蔡" class="entity-link"><span class="place" title="地名">蔡</span></a>、<a href="../entities/place.html#entity-曹" class="entity-link"><span class="place" title="地名">曹</span></a>、<a href="../entities/place.html#entity-卫" class="entity-link"><span class="place" title="地名">卫</span></a>，与<a href="../entities/place.html#entity-济" class="entity-link"><span class="place" title="地名">济</span></a>、<a href="../entities/place.html#entity-汝" class="entity-link"><span class="place" title="地名">汝</span></a>、<a href="../entities/place.html#entity-淮" class="entity-link"><span class="place" title="地名">淮</span></a>、<a href="../entities/place.html#entity-泗" class="entity-link"><span class="place" title="地名">泗</span></a>会。于<a href="../entities/place.html#entity-楚" class="entity-link"><span class="place" title="地名">楚</span></a>，西方则通渠<a href="../entities/place.html#entity-汉水" class="entity-link"><span class="place" title="地名">汉水</span></a>、<a href="../entities/place.html#entity-云梦之野" class="entity-link"><span class="place" title="地名">云梦之野</span></a>，东方则通沟<a href="../entities/place.html#entity-江淮" class="entity-link"><span class="place" title="地名">江淮</span></a>之间。於<a href="../entities/place.html#entity-吴" class="entity-link"><span class="place" title="地名">吴</span></a>，则通渠<a href="../entities/place.html#entity-三江" class="entity-link"><span class="place" title="地名">三江</span></a>、<a href="../entities/place.html#entity-五湖" class="entity-link"><span class="place" title="地名">五湖</span></a>。於<a href="../entities/place.html#entity-齐" class="entity-link"><span class="place" title="地名">齐</span></a>，则通<a href="../entities/place.html#entity-菑" class="entity-link"><span class="place" title="地名">菑</span></a>、<a href="../entities/place.html#entity-济" class="entity-link"><span class="place" title="地名">济</span></a>之间。於<a href="../entities/place.html#entity-蜀" class="entity-link"><span class="place" title="地名">蜀</span></a>，<a href="../entities/person.html#entity-蜀守冰" class="entity-link"><span class="person" title="人名">蜀守冰</span></a>凿<a href="../entities/place.html#entity-离碓" class="entity-link"><span class="place" title="地名">离碓</span></a>，辟<a href="../entities/place.html#entity-沫水" class="entity-link"><span class="place" title="地名">沫水</span></a>之害，穿二江<a href="../entities/place.html#entity-成都" class="entity-link"><span class="place" title="地名">成都</span></a>之中。此渠皆可行<a href="../entities/artifact.html#entity-舟" class="entity-link"><span class="artifact" title="器物/书名">舟</span></a>，有馀则用溉騑，百姓飨其利。至于所过，往往引其水益用溉田畴之渠，以万亿计，然莫足数也。</p>

<h2>西门豹引漳溉邺</h2>

<p><a href="#pn-3" id="pn-3" class="para-num" title="点击复制链接">3</a> <a href="../entities/person.html#entity-西门豹" class="entity-link"><span class="person" title="人名">西门豹</span></a>引<a href="../entities/place.html#entity-漳水" class="entity-link"><span class="place" title="地名">漳水</span></a>溉<a href="../entities/place.html#entity-鄴" class="entity-link"><span class="place" title="地名">鄴</span></a>，以富<a href="../entities/place.html#entity-魏" class="entity-link"><span class="place" title="地名">魏</span></a>之<a href="../entities/place.html#entity-河内" class="entity-link"><span class="place" title="地名">河内</span></a>。</p>

<h2>郑国渠建成使秦富强</h2>

<p><a href="#pn-4" id="pn-4" class="para-num" title="点击复制链接">4</a> 而<a href="../entities/place.html#entity-韩" class="entity-link"><span class="place" title="地名">韩</span></a>闻<a href="../entities/place.html#entity-秦" class="entity-link"><span class="place" title="地名">秦</span></a>之好兴事，欲罢之，毋令东伐，乃使水工<a href="../entities/person.html#entity-郑国" class="entity-link"><span class="person" title="人名">郑国</span></a>间说<a href="../entities/place.html#entity-秦" class="entity-link"><span class="place" title="地名">秦</span></a>，令凿<a href="../entities/place.html#entity-泾水" class="entity-link"><span class="place" title="地名">泾水</span></a>自<a href="../entities/place.html#entity-中山" class="entity-link"><span class="place" title="地名">中山</span></a>西邸<a href="../entities/place.html#entity-瓠口" class="entity-link"><span class="place" title="地名">瓠口</span></a>为渠，并<a href="../entities/place.html#entity-北山" class="entity-link"><span class="place" title="地名">北山</span></a>东注<a href="../entities/place.html#entity-洛" class="entity-link"><span class="place" title="地名">洛</span></a>三百馀里，欲以溉田。中作而觉，<a href="../entities/place.html#entity-秦" class="entity-link"><span class="place" title="地名">秦</span></a>欲杀<a href="../entities/person.html#entity-郑国" class="entity-link"><span class="person" title="人名">郑国</span></a>。<a href="../entities/person.html#entity-郑国" class="entity-link"><span class="person" title="人名">郑国</span></a>曰：<span class="quoted">"始臣为间，然渠成亦<a href="../entities/place.html#entity-秦" class="entity-link"><span class="place" title="地名">秦</span></a>之利也。"</span><a href="../entities/place.html#entity-秦" class="entity-link"><span class="place" title="地名">秦</span></a>以为然，卒使就渠。渠就，用注填阏之水，溉泽卤之地四万馀顷，收皆亩一钟。於是<a href="../entities/place.html#entity-关中" class="entity-link"><span class="place" title="地名">关中</span></a>为沃野，无凶年，<a href="../entities/place.html#entity-秦" class="entity-link"><span class="place" title="地名">秦</span></a>以富彊，卒并诸侯，因命曰<a href="../entities/place.html#entity-郑国渠" class="entity-link"><span class="place" title="地名">郑国渠</span></a>。</p>

<h2>汉文帝时黄河决酸枣</h2>

<p><a href="#pn-5" id="pn-5" class="para-num" title="点击复制链接">5</a> <a href="../entities/place.html#entity-汉" class="entity-link"><span class="place" title="地名">汉</span></a>兴<a href="../entities/time.html#entity-三十九年" class="entity-link"><span class="time" title="时间">三十九年</span></a>，<a href="../entities/person.html#entity-孝文" class="entity-link"><span class="person" title="人名">孝文</span></a>时<a href="../entities/place.html#entity-河" class="entity-link"><span class="place" title="地名">河</span></a>决<a href="../entities/place.html#entity-酸枣" class="entity-link"><span class="place" title="地名">酸枣</span></a>，东溃<a href="../entities/place.html#entity-金隄" class="entity-link"><span class="place" title="地名">金隄</span></a>，於是<a href="../entities/place.html#entity-东郡" class="entity-link"><span class="place" title="地名">东郡</span></a>大兴卒塞之。</p>

<h2>汉武帝初期河决瓠子未能塞</h2>

<p><a href="#pn-6" id="pn-6" class="para-num" title="点击复制链接">6</a> 其後<a href="../entities/time.html#entity-四十有馀年" class="entity-link"><span class="time" title="时间">四十有馀年</span></a>，今天子<a href="../entities/time.html#entity-元光之中" class="entity-link"><span class="time" title="时间">元光之中</span></a>，而<a href="../entities/place.html#entity-河" class="entity-link"><span class="place" title="地名">河</span></a>决於<a href="../entities/place.html#entity-瓠子" class="entity-link"><span class="place" title="地名">瓠子</span></a>，东南注<a href="../entities/place.html#entity-钜野" class="entity-link"><span class="place" title="地名">钜野</span></a>，通於<a href="../entities/place.html#entity-淮" class="entity-link"><span class="place" title="地名">淮</span></a>、<a href="../entities/place.html#entity-泗" class="entity-link"><span class="place" title="地名">泗</span></a>。於是天子使<a href="../entities/person.html#entity-汲黯" class="entity-link"><span class="person" title="人名">汲黯</span></a>、<a href="../entities/person.html#entity-郑当时" class="entity-link"><span class="person" title="人名">郑当时</span></a>兴人徒塞之，辄复坏。是时<a href="../entities/person.html#entity-武安侯田蚡" class="entity-link"><span class="person" title="人名">武安侯田蚡</span></a>为<a href="../entities/institution.html#entity-丞相" class="entity-link"><span class="institution" title="制度">丞相</span></a>，其奉邑食<a href="../entities/place.html#entity-鄃" class="entity-link"><span class="place" title="地名">鄃</span></a>。<a href="../entities/place.html#entity-鄃" class="entity-link"><span class="place" title="地名">鄃</span></a>居<a href="../entities/place.html#entity-河" class="entity-link"><span class="place" title="地名">河</span></a>北，<a href="../entities/place.html#entity-河" class="entity-link"><span class="place" title="地名">河</span></a>决而南则<a href="../entities/place.html#entity-鄃" class="entity-link"><span class="place" title="地名">鄃</span></a>无水菑，邑收多。<a href="../entities/person.html#entity-蚡" class="entity-link"><span class="person" title="人名">蚡</span></a>言於上曰：<span class="dialogue quoted">"<a href="../entities/place.html#entity-江" class="entity-link"><span class="place" title="地名">江</span></a>、<a href="../entities/place.html#entity-河" class="entity-link"><span class="place" title="地名">河</span></a>之决皆天事，未易以人力为彊塞，塞之未必应天。"</span>而望气用数者亦以为然。於是天子久之不事复塞也。</p>

<h2>郑当时建议开凿漕渠</h2>

<p><a href="#pn-7" id="pn-7" class="para-num" title="点击复制链接">7</a> 是时<a href="../entities/person.html#entity-郑当时" class="entity-link"><span class="person" title="人名">郑当时</span></a>为<a href="../entities/institution.html#entity-大农" class="entity-link"><span class="institution" title="制度">大农</span></a>，言曰：<span class="dialogue quoted">"异时<a href="../entities/place.html#entity-关东" class="entity-link"><span class="place" title="地名">关东</span></a>漕粟从<a href="../entities/place.html#entity-渭" class="entity-link"><span class="place" title="地名">渭</span></a>中上，度六月而罢，而漕水道九百馀里，时有难处。引<a href="../entities/place.html#entity-渭" class="entity-link"><span class="place" title="地名">渭</span></a>穿渠起<a href="../entities/place.html#entity-长安" class="entity-link"><span class="place" title="地名">长安</span></a>，并<a href="../entities/place.html#entity-南山" class="entity-link"><span class="place" title="地名">南山</span></a>下，至<a href="../entities/place.html#entity-河" class="entity-link"><span class="place" title="地名">河</span></a>三百馀里，径，易漕，度可令三月罢；而渠下民田万馀顷，又可得以溉田：此损漕省卒，而益肥<a href="../entities/place.html#entity-关中" class="entity-link"><span class="place" title="地名">关中</span></a>之地，得穀。"</span>天子以为然，令<a href="../entities/person.html#entity-齐人" class="entity-link"><span class="person" title="人名">齐人</span></a>水工<a href="../entities/person.html#entity-徐伯" class="entity-link"><span class="person" title="人名">徐伯</span></a>表，悉发卒数万人穿漕渠，<a href="../entities/time.html#entity-三岁" class="entity-link"><span class="time" title="时间">三岁</span></a>而通。通，以漕，大便利。其後漕稍多，而渠下之民颇得以溉田矣。</p>

<h2>河东渠田工程失败</h2>

<p><a href="#pn-8" id="pn-8" class="para-num" title="点击复制链接">8</a> 其後<a href="../entities/person.html#entity-河东守番系" class="entity-link"><span class="person" title="人名">河东守番系</span></a>言：<span class="dialogue quoted">"漕从<a href="../entities/place.html#entity-山东" class="entity-link"><span class="place" title="地名">山东</span></a>西，岁百馀万石，更<a href="../entities/place.html#entity-砥柱" class="entity-link"><span class="place" title="地名">砥柱</span></a>之限，败亡甚多，而亦烦费。穿渠引<a href="../entities/place.html#entity-汾" class="entity-link"><span class="place" title="地名">汾</span></a>溉<a href="../entities/place.html#entity-皮氏" class="entity-link"><span class="place" title="地名">皮氏</span></a>、<a href="../entities/place.html#entity-汾阴" class="entity-link"><span class="place" title="地名">汾阴</span></a>下，引<a href="../entities/place.html#entity-河" class="entity-link"><span class="place" title="地名">河</span></a>溉<a href="../entities/place.html#entity-汾阴" class="entity-link"><span class="place" title="地名">汾阴</span></a>、<a href="../entities/place.html#entity-蒲坂" class="entity-link"><span class="place" title="地名">蒲坂</span></a>下，度可得五千顷。五千顷故尽<a href="../entities/place.html#entity-河" class="entity-link"><span class="place" title="地名">河</span></a>壖弃地，民茭牧其中耳，今溉田之，度可得穀二百万石以上。穀从<a href="../entities/place.html#entity-渭" class="entity-link"><span class="place" title="地名">渭</span></a>上，与<a href="../entities/place.html#entity-关中" class="entity-link"><span class="place" title="地名">关中</span></a>无异，而<a href="../entities/place.html#entity-砥柱" class="entity-link"><span class="place" title="地名">砥柱</span></a>之东可无复漕。"</span>天子以为然，发卒数万人作渠田。<a href="../entities/time.html#entity-数岁" class="entity-link"><span class="time" title="时间">数岁</span></a>，<a href="../entities/place.html#entity-河" class="entity-link"><span class="place" title="地名">河</span></a>移徙，渠不利，则田者不能偿种。久之，<a href="../entities/place.html#entity-河东" class="entity-link"><span class="place" title="地名">河东</span></a>渠田废，予<a href="../entities/person.html#entity-秦越人" class="entity-link"><span class="person" title="人名">越人</span></a>，令<a href="../entities/institution.html#entity-少府" class="entity-link"><span class="institution" title="制度">少府</span></a>以为稍入。</p>

<h2>褒斜道开通但水运不成</h2>

<p><a href="#pn-9" id="pn-9" class="para-num" title="点击复制链接">9</a> 其後人有上书欲通<a href="../entities/place.html#entity-襃斜道" class="entity-link"><span class="place" title="地名">襃斜道</span></a>及漕事，下<a href="../entities/institution.html#entity-御史大夫" class="entity-link"><span class="institution" title="制度">御史大夫</span></a><a href="../entities/person.html#entity-张汤" class="entity-link"><span class="person" title="人名">张汤</span></a>。<a href="../entities/person.html#entity-汤" class="entity-link"><span class="person" title="人名">汤</span></a>问其事，因言：<span class="dialogue quoted">"抵<a href="../entities/place.html#entity-蜀" class="entity-link"><span class="place" title="地名">蜀</span></a>从<a href="../entities/place.html#entity-故道" class="entity-link"><span class="place" title="地名">故道</span></a>，<a href="../entities/place.html#entity-故道" class="entity-link"><span class="place" title="地名">故道</span></a>多阪，回远。今穿<a href="../entities/place.html#entity-襃斜道" class="entity-link"><span class="place" title="地名">襃斜道</span></a>，少阪，近四百里；而<a href="../entities/place.html#entity-襃水" class="entity-link"><span class="place" title="地名">襃水</span></a>通<a href="../entities/place.html#entity-沔" class="entity-link"><span class="place" title="地名">沔</span></a>，<a href="../entities/place.html#entity-斜水" class="entity-link"><span class="place" title="地名">斜水</span></a>通<a href="../entities/place.html#entity-渭" class="entity-link"><span class="place" title="地名">渭</span></a>，皆可以行<a href="../entities/artifact.html#entity-船" class="entity-link"><span class="artifact" title="器物/书名">船</span></a>漕。漕从<a href="../entities/place.html#entity-南阳" class="entity-link"><span class="place" title="地名">南阳</span></a>上<a href="../entities/place.html#entity-沔" class="entity-link"><span class="place" title="地名">沔</span></a>入<a href="../entities/place.html#entity-襃" class="entity-link"><span class="place" title="地名">襃</span></a>，<a href="../entities/place.html#entity-襃" class="entity-link"><span class="place" title="地名">襃</span></a>之绝水至<a href="../entities/place.html#entity-斜" class="entity-link"><span class="place" title="地名">斜</span></a>，间百馀里，以<a href="../entities/artifact.html#entity-车" class="entity-link"><span class="artifact" title="器物/书名">车</span></a>转，从<a href="../entities/place.html#entity-斜" class="entity-link"><span class="place" title="地名">斜</span></a>下下<a href="../entities/place.html#entity-渭" class="entity-link"><span class="place" title="地名">渭</span></a>。如此，<a href="../entities/place.html#entity-汉中" class="entity-link"><span class="place" title="地名">汉中</span></a>之穀可致，<a href="../entities/place.html#entity-山东" class="entity-link"><span class="place" title="地名">山东</span></a>从<a href="../entities/place.html#entity-沔" class="entity-link"><span class="place" title="地名">沔</span></a>无限，便於<a href="../entities/place.html#entity-砥柱" class="entity-link"><span class="place" title="地名">砥柱</span></a>之漕。且<a href="../entities/place.html#entity-襃斜" class="entity-link"><span class="place" title="地名">襃斜</span></a>材木竹箭之饶，拟於<a href="../entities/place.html#entity-巴蜀" class="entity-link"><span class="place" title="地名">巴蜀</span></a>。"</span>天子以为然，拜<a href="../entities/person.html#entity-汤" class="entity-link"><span class="person" title="人名">汤</span></a>子<a href="../entities/person.html#entity-卬" class="entity-link"><span class="person" title="人名">卬</span></a>为<a href="../entities/place.html#entity-汉中" class="entity-link"><span class="place" title="地名">汉中</span></a>守，发数万人作<a href="../entities/place.html#entity-襃斜道" class="entity-link"><span class="place" title="地名">襃斜道</span></a>五百馀里。道果便近，而水湍石，不可漕。</p>

<h2>龙首渠开凿工程</h2>

<p><a href="#pn-10" id="pn-10" class="para-num" title="点击复制链接">10</a> 其後<a href="../entities/person.html#entity-庄熊罴" class="entity-link"><span class="person" title="人名">庄熊罴</span></a>言：<span class="dialogue quoted">"<a href="../entities/place.html#entity-临晋" class="entity-link"><span class="place" title="地名">临晋</span></a>民原穿<a href="../entities/place.html#entity-洛" class="entity-link"><span class="place" title="地名">洛</span></a>以溉<a href="../entities/place.html#entity-重泉" class="entity-link"><span class="place" title="地名">重泉</span></a>以东万馀顷故卤地。诚得水，可令亩十石。"</span>於是为发卒万馀人穿渠，自<a href="../entities/place.html#entity-徵" class="entity-link"><span class="place" title="地名">徵</span></a>引<a href="../entities/place.html#entity-洛水" class="entity-link"><span class="place" title="地名">洛水</span></a>至<a href="../entities/place.html#entity-商颜山" class="entity-link"><span class="place" title="地名">商颜山</span></a>下。岸善崩，乃凿<a href="../entities/artifact.html#entity-井" class="entity-link"><span class="artifact" title="器物/书名">井</span></a>，深者四十馀丈。往往为<a href="../entities/artifact.html#entity-井" class="entity-link"><span class="artifact" title="器物/书名">井</span></a>，<a href="../entities/artifact.html#entity-井" class="entity-link"><span class="artifact" title="器物/书名">井</span></a>下相通行水。水穨以绝<a href="../entities/place.html#entity-商颜" class="entity-link"><span class="place" title="地名">商颜</span></a>，东至山岭十馀里间。<a href="../entities/artifact.html#entity-井渠" class="entity-link"><span class="artifact" title="器物/书名">井渠</span></a>之生自此始。穿渠得龙骨，故名曰<a href="../entities/place.html#entity-龙首渠" class="entity-link"><span class="place" title="地名">龙首渠</span></a>。作之<a href="../entities/time.html#entity-十馀岁" class="entity-link"><span class="time" title="时间">十馀岁</span></a>，渠颇通，犹未得其饶。</p>

<h2>武帝亲临决河成功堵塞瓠子</h2>

<p><a href="#pn-11" id="pn-11" class="para-num" title="点击复制链接">11</a> 自<a href="../entities/place.html#entity-河" class="entity-link"><span class="place" title="地名">河</span></a>决<a href="../entities/place.html#entity-瓠子" class="entity-link"><span class="place" title="地名">瓠子</span></a>後<a href="../entities/time.html#entity-二十馀岁" class="entity-link"><span class="time" title="时间">二十馀岁</span></a>，岁因以数不登，而<a href="../entities/place.html#entity-梁" class="entity-link"><span class="place" title="地名">梁</span></a>、<a href="../entities/place.html#entity-楚" class="entity-link"><span class="place" title="地名">楚</span></a>之地尤甚。天子既<a href="../entities/institution.html#entity-封禅" class="entity-link"><span class="institution" title="制度">封禅</span></a>巡祭山川，其明年，旱，<a href="../entities/place.html#entity-乾封" class="entity-link"><span class="place" title="地名">乾封</span></a>少雨。天子乃使<a href="../entities/person.html#entity-汲仁" class="entity-link"><span class="person" title="人名">汲仁</span></a>、<a href="../entities/person.html#entity-郭昌" class="entity-link"><span class="person" title="人名">郭昌</span></a>发卒数万人塞<a href="../entities/place.html#entity-瓠子" class="entity-link"><span class="place" title="地名">瓠子</span></a>决。於是天子已用事<a href="../entities/place.html#entity-万里沙" class="entity-link"><span class="place" title="地名">万里沙</span></a>，则还自临决<a href="../entities/place.html#entity-河" class="entity-link"><span class="place" title="地名">河</span></a>，沈<a href="../entities/artifact.html#entity-白马" class="entity-link"><span class="artifact" title="器物/书名">白马</span></a><a href="../entities/artifact.html#entity-玉璧" class="entity-link"><span class="artifact" title="器物/书名">玉璧</span></a>于<a href="../entities/place.html#entity-河" class="entity-link"><span class="place" title="地名">河</span></a>，令群臣从官自将军已下皆负<a href="../entities/artifact.html#entity-薪" class="entity-link"><span class="artifact" title="器物/书名">薪</span></a>窴决<a href="../entities/place.html#entity-河" class="entity-link"><span class="place" title="地名">河</span></a>。是时<a href="../entities/place.html#entity-东郡" class="entity-link"><span class="place" title="地名">东郡</span></a>烧草，以故<a href="../entities/artifact.html#entity-薪柴" class="entity-link"><span class="artifact" title="器物/书名">薪柴</span></a>少，而下<a href="../entities/place.html#entity-淇园" class="entity-link"><span class="place" title="地名">淇园</span></a>之竹以为<a href="../entities/artifact.html#entity-楗" class="entity-link"><span class="artifact" title="器物/书名">楗</span></a>。</p>

<h2>武帝作歌悼治河之艰</h2>

<p><a href="#pn-12" id="pn-12" class="para-num" title="点击复制链接">12</a> 天子既临<a href="../entities/place.html#entity-河" class="entity-link"><span class="place" title="地名">河</span></a>决，悼功之不成，乃作歌曰：<span class="dialogue quoted">"<a href="../entities/place.html#entity-瓠子" class="entity-link"><span class="place" title="地名">瓠子</span></a>决兮将柰何？皓皓旰旰兮闾殚为<a href="../entities/place.html#entity-河" class="entity-link"><span class="place" title="地名">河</span></a>！殚为<a href="../entities/place.html#entity-河" class="entity-link"><span class="place" title="地名">河</span></a>兮地不得宁，功无已时兮吾山平。吾山平兮<a href="../entities/place.html#entity-钜野" class="entity-link"><span class="place" title="地名">钜野</span></a>溢，鱼沸郁兮柏冬日。延道弛兮离常流，蛟龙骋兮方远游。归旧川兮神哉沛，不<a href="../entities/institution.html#entity-封禅" class="entity-link"><span class="institution" title="制度">封禅</span></a>兮安知外！为我谓河伯兮何不仁，泛滥不止兮愁吾人？齧桑浮兮<a href="../entities/place.html#entity-淮" class="entity-link"><span class="place" title="地名">淮</span></a>、<a href="../entities/place.html#entity-泗" class="entity-link"><span class="place" title="地名">泗</span></a>满，久不反兮水维缓。"</span>一曰：<span class="dialogue quoted">"<a href="../entities/place.html#entity-河" class="entity-link"><span class="place" title="地名">河</span></a>汤汤兮激潺湲，北渡污兮浚流难。搴长茭兮沈美<a href="../entities/artifact.html#entity-玉" class="entity-link"><span class="artifact" title="器物/书名">玉</span></a>，河伯许兮<a href="../entities/artifact.html#entity-薪" class="entity-link"><span class="artifact" title="器物/书名">薪</span></a>不属。<a href="../entities/artifact.html#entity-薪" class="entity-link"><span class="artifact" title="器物/书名">薪</span></a>不属兮<a href="../entities/place.html#entity-卫" class="entity-link"><span class="place" title="地名">卫</span></a>人罪，烧萧条兮噫乎何以御水！穨林竹兮<a href="../entities/artifact.html#entity-楗" class="entity-link"><span class="artifact" title="器物/书名">楗</span></a>石菑，<a href="../entities/place.html#entity-宣房" class="entity-link"><span class="place" title="地名">宣房</span></a>塞兮万福来。"</span>於是卒塞<a href="../entities/place.html#entity-瓠子" class="entity-link"><span class="place" title="地名">瓠子</span></a>，筑宫其上，名曰<a href="../entities/place.html#entity-宣房宫" class="entity-link"><span class="place" title="地名">宣房宫</span></a>。而道<a href="../entities/place.html#entity-河" class="entity-link"><span class="place" title="地名">河</span></a>北行二渠，复<a href="../entities/person.html#entity-禹" class="entity-link"><span class="person" title="人名">禹</span></a>旧迹，而<a href="../entities/place.html#entity-梁" class="entity-link"><span class="place" title="地名">梁</span></a>、<a href="../entities/place.html#entity-楚" class="entity-link"><span class="place" title="地名">楚</span></a>之地复宁，无水灾。</p>

<h2>各地水利工程大兴</h2>

<p><a href="#pn-13" id="pn-13" class="para-num" title="点击复制链接">13</a> 自是之後，用事者争言水利。<a href="../entities/place.html#entity-朔方" class="entity-link"><span class="place" title="地名">朔方</span></a>、<a href="../entities/place.html#entity-西河" class="entity-link"><span class="place" title="地名">西河</span></a>、<a href="../entities/place.html#entity-河西" class="entity-link"><span class="place" title="地名">河西</span></a>、<a href="../entities/place.html#entity-酒泉" class="entity-link"><span class="place" title="地名">酒泉</span></a>皆引<a href="../entities/place.html#entity-河" class="entity-link"><span class="place" title="地名">河</span></a>及川谷以溉田；而<a href="../entities/place.html#entity-关中" class="entity-link"><span class="place" title="地名">关中</span></a>辅渠、<a href="../entities/place.html#entity-灵轵" class="entity-link"><span class="place" title="地名">灵轵</span></a>引<a href="../entities/place.html#entity-堵水" class="entity-link"><span class="place" title="地名">堵水</span></a>；<a href="../entities/place.html#entity-汝南" class="entity-link"><span class="place" title="地名">汝南</span></a>、<a href="../entities/place.html#entity-九江" class="entity-link"><span class="place" title="地名">九江</span></a>引<a href="../entities/place.html#entity-淮" class="entity-link"><span class="place" title="地名">淮</span></a>；<a href="../entities/place.html#entity-东海" class="entity-link"><span class="place" title="地名">东海</span></a>引<a href="../entities/place.html#entity-钜定" class="entity-link"><span class="place" title="地名">钜定</span></a>；<a href="../entities/place.html#entity-泰山" class="entity-link"><span class="place" title="地名">泰山</span></a>下引<a href="../entities/place.html#entity-汶水" class="entity-link"><span class="place" title="地名">汶水</span></a>：皆穿渠为溉田，各万馀顷。佗小渠披山通道者，不可胜言。然其著者在<a href="../entities/place.html#entity-宣房" class="entity-link"><span class="place" title="地名">宣房</span></a>。</p>

<h2>太史公游历总结作河渠书</h2>

<p><a href="#pn-14" id="pn-14" class="para-num" title="点击复制链接">14</a> 太史公曰：余南登<a href="../entities/place.html#entity-庐山" class="entity-link"><span class="place" title="地名">庐山</span></a>，观<a href="../entities/person.html#entity-禹" class="entity-link"><span class="person" title="人名">禹</span></a>疏<a href="../entities/place.html#entity-九江" class="entity-link"><span class="place" title="地名">九江</span></a>，遂至于<a href="../entities/place.html#entity-会稽" class="entity-link"><span class="place" title="地名">会稽</span></a>、<a href="../entities/place.html#entity-太湟" class="entity-link"><span class="place" title="地名">太湟</span></a>，上<a href="../entities/place.html#entity-姑苏" class="entity-link"><span class="place" title="地名">姑苏</span></a>，望<a href="../entities/place.html#entity-五湖" class="entity-link"><span class="place" title="地名">五湖</span></a>；东闚<a href="../entities/place.html#entity-洛汭" class="entity-link"><span class="place" title="地名">洛汭</span></a>、<a href="../entities/place.html#entity-大邳" class="entity-link"><span class="place" title="地名">大邳</span></a>，迎<a href="../entities/place.html#entity-河" class="entity-link"><span class="place" title="地名">河</span></a>，行<a href="../entities/place.html#entity-淮" class="entity-link"><span class="place" title="地名">淮</span></a>、<a href="../entities/place.html#entity-泗" class="entity-link"><span class="place" title="地名">泗</span></a>、<a href="../entities/place.html#entity-济" class="entity-link"><span class="place" title="地名">济</span></a>、<a href="../entities/place.html#entity-漯洛渠" class="entity-link"><span class="place" title="地名">漯洛渠</span></a>；西瞻<a href="../entities/place.html#entity-蜀" class="entity-link"><span class="place" title="地名">蜀</span></a>之<a href="../entities/place.html#entity-岷山" class="entity-link"><span class="place" title="地名">岷山</span></a>及<a href="../entities/place.html#entity-离碓" class="entity-link"><span class="place" title="地名">离碓</span></a>；北自<a href="../entities/place.html#entity-龙门" class="entity-link"><span class="place" title="地名">龙门</span></a>至于<a href="../entities/place.html#entity-朔方" class="entity-link"><span class="place" title="地名">朔方</span></a>。曰：甚哉，水之为利害也！余从负<a href="../entities/artifact.html#entity-薪" class="entity-link"><span class="artifact" title="器物/书名">薪</span></a>塞<a href="../entities/place.html#entity-宣房" class="entity-link"><span class="place" title="地名">宣房</span></a>，悲<a href="../entities/place.html#entity-瓠子" class="entity-link"><span class="place" title="地名">瓠子</span></a>之诗而作河渠书。</p>

<h2>全篇总赞</h2>

<p><a href="#pn-15" id="pn-15" class="para-num" title="点击复制链接">15</a> 水之利害，自古而然。<br>
<a href="../entities/person.html#entity-禹" class="entity-link"><span class="person" title="人名">禹</span></a>疏沟洫，随山濬川。<br>
爰洎後世，非无圣贤。<br>
<a href="../entities/place.html#entity-鸿沟" class="entity-link"><span class="place" title="地名">鸿沟</span></a>既划，<a href="../entities/place.html#entity-龙骨" class="entity-link"><span class="place" title="地名">龙骨</span></a>斯穿。<br>
填阏攸垦，黎蒸有年。<br>
<a href="../entities/place.html#entity-宣房" class="entity-link"><span class="place" title="地名">宣房</span></a>在咏，<a href="../entities/place.html#entity-梁" class="entity-link"><span class="place" title="地名">梁</span></a>、<a href="../entities/place.html#entity-楚" class="entity-link"><span class="place" title="地名">楚</span></a>获全。</p>

<nav class="chapter-nav">
    <a href="../index.html" class="nav-home">回到主页</a>
    <a href="028_封禅书.html" class="nav-prev">← 上一页</a>
    <a href="030_平准书.html" class="nav-next">下一页 →</a>
</nav>
</body>
</html>
