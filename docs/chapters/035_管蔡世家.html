<!DOCTYPE html>
<html lang="zh-CN">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>035_管蔡世家.tagged</title>
    <link rel="stylesheet" href="../css/shiji-styles.css">
    <link rel="stylesheet" href="../css/chapter-nav.css">
    <script src="../js/purple-numbers.js"></script>
</head>
<body>
<nav class="chapter-nav">
    <a href="../docs/index.html" class="nav-home">回到主页</a>
    <a href="034_燕召公世家.html" class="nav-prev">← 上一页</a>
    <a href="036_陈杞世家.html" class="nav-next">下一页 →</a>
</nav>
<h1>035 管蔡世家 <a href="../original_text/035_管蔡世家.txt" class="original-text-link">原文</a></h1>

<h2>标题</h2>
<p>管蔡世家</p>

<h2>武王同母十兄弟</h2>

<p><a href="#pn-1.1" id="pn-1.1" class="para-num" title="点击复制链接">1.1</a> 管叔鲜、蔡叔度者，周文王子而武王弟也。武王同母兄弟十人。母曰太姒，文王正妃也。其长子曰伯邑考，次曰武王发，次曰管叔鲜，次曰周公旦，次曰蔡叔度，次曰曹叔振铎，次曰成叔武，次曰霍叔处，次曰康叔封，次曰厓季载。厓季载最少。同母昆弟十人，唯发、旦贤，左右辅文王，故文王舍伯邑考而以发为太子。及文王崩而发立，是为武王。伯邑考既已前卒矣。</p>

<h2>武王封建诸弟</h2>

<p><a href="#pn-2.2" id="pn-2.2" class="para-num" title="点击复制链接">2.2</a> 武王已克殷纣，平天下，封功臣昆弟。於是封叔鲜於管，封叔度於蔡：二人相纣子武庚禄父，治殷遗民。封叔旦於鲁而相周，为周公。封叔振铎於曹，封叔武於成，封叔处於霍。康叔封、厓季载皆少，未得封。</p>

<h2>管蔡作乱与周公东征</h2>

<p><a href="#pn-3.3" id="pn-3.3" class="para-num" title="点击复制链接">3.3</a> 武王既崩，成王少，周公旦专王室。管叔、蔡叔疑周公之为不利於成王，乃挟武庚以作乱。周公旦承成王命伐诛武庚，杀管叔，而放蔡叔，迁之，与车十乘，徒七十人从。而分殷馀民为二：其一封微子启於宋，以续殷祀；其一封康叔为卫君，是为卫康叔。封季载於厓。厓季、康叔皆有驯行，於是周公举康叔为周司寇，厓季为周司空，以佐成王治，皆有令名於天下。</p>

<h2>蔡仲改行复封于蔡</h2>

<p><a href="#pn-4.4" id="pn-4.4" class="para-num" title="点击复制链接">4.4</a> 蔡叔度既迁而死。其子曰胡，胡乃改行，率德驯善。周公闻之，而举胡以为鲁卿士，鲁国治。於是周公言於成王，复封胡於蔡，以奉蔡叔之祀，是为蔡仲。馀五叔皆就国，无为天子吏者。</p>

<h2>蔡国早期世系</h2>

<p><a href="#pn-5.5" id="pn-5.5" class="para-num" title="点击复制链接">5.5</a> 蔡仲卒，子蔡伯荒立。蔡伯荒卒，子宫侯立。宫侯卒，子厉侯立。厉侯卒，子武侯立。武侯之时，周厉王失国，奔彘，共和行政，诸侯多叛周。</p>

<p><a href="#pn-6.6" id="pn-6.6" class="para-num" title="点击复制链接">6.6</a> 武侯卒，子夷侯立。夷侯十一年，周宣王即位。二十八年，夷侯卒，子釐侯所事立。</p>

<p><a href="#pn-7.7" id="pn-7.7" class="para-num" title="点击复制链接">7.7</a> 釐侯三十九年，周幽王为犬戎所杀，周室卑而东徙。秦始得列为诸侯。</p>

<h2>共侯至桓侯</h2>

<p><a href="#pn-8.8" id="pn-8.8" class="para-num" title="点击复制链接">8.8</a> 四十八年，釐侯卒，子共侯兴立。共侯二年卒，子戴侯立。戴侯十年卒，子宣侯措父立。</p>

<p><a href="#pn-9.9" id="pn-9.9" class="para-num" title="点击复制链接">9.9</a> 宣侯二十八年，鲁隐公初立。三十五年，宣侯卒，子桓侯封人立。桓侯三年，鲁弑其君隐公。二十年，桓侯卒，弟哀侯献舞立。</p>

<h2>哀侯被楚所虏</h2>

<p><a href="#pn-10.10" id="pn-10.10" class="para-num" title="点击复制链接">10.10</a> 哀侯十一年，初，哀侯娶陈，息侯亦娶陈。息夫人将归，过蔡，蔡侯不敬。息侯怒，请楚文王：<span class="dialogue quoted">"来伐我，我求救於蔡，蔡必来，楚因击之，可以有功。"</span>楚文王从之，虏蔡哀侯以归。哀侯留九岁，死於楚。凡立二十年卒。蔡人立其子肸，是为缪侯。</p>

<h2>缪侯与齐桓公</h2>

<p><a href="#pn-11.11" id="pn-11.11" class="para-num" title="点击复制链接">11.11</a> 缪侯以其女弟为齐桓公夫人。十八年，齐桓公与蔡女戏船中，夫人荡舟，桓公止之，不止，公怒，归蔡女而不绝也。蔡侯怒，嫁其弟。齐桓公怒，伐蔡；蔡溃，遂虏缪侯，南至楚邵陵。已而诸侯为蔡谢齐，齐侯归蔡侯。二十九年，缪侯卒，子庄侯<span class="time" title="时间">甲午</span>立。</p>

<h2>庄侯至文侯</h2>

<p><a href="#pn-12.12" id="pn-12.12" class="para-num" title="点击复制链接">12.12</a> 庄侯三年，齐桓公卒。十四年，晋文公败楚於城濮。二十年，楚太子商臣弑其父成王代立。二十五年，秦穆公卒。三十三年，楚庄王即位。三十四年，庄侯卒，子文侯申立。</p>

<p><a href="#pn-13.13" id="pn-13.13" class="para-num" title="点击复制链接">13.13</a> 文侯十四年，楚庄王伐陈，杀夏徵舒。十五年，楚围郑，郑降楚，楚复醳之。二十年，文侯卒，子景侯固立。</p>

<h2>景侯至灵侯被楚诱杀</h2>

<p><a href="#pn-14.14" id="pn-14.14" class="para-num" title="点击复制链接">14.14</a> 景侯<span class="time" title="时间">元年</span>，楚庄王卒。四十九年，景侯为太子般娶妇於楚，而景侯通焉。太子弑景侯而自立，是为灵侯。</p>

<p><a href="#pn-15.15" id="pn-15.15" class="para-num" title="点击复制链接">15.15</a> 灵侯二年，楚公子围弑其王郏敖而自立，为灵王。九年，陈司徒招弑其君哀公。楚使公子弃疾灭陈而有之。十二年，楚灵王以灵侯弑其父，诱蔡灵侯于申，伏甲饮之，醉而杀之，刑其士卒七十人。令公子弃疾围蔡。<span class="time" title="时间">十一月</span>，灭蔡，使弃疾为蔡公。</p>

<h2>楚平王复立蔡</h2>

<p><a href="#pn-16.16" id="pn-16.16" class="para-num" title="点击复制链接">16.16</a> 楚灭蔡三岁，楚公子弃疾弑其君灵王代立，为平王。平王乃求蔡景侯少子庐，立之，是为平侯。是年，楚亦复立陈。楚平王初立，欲亲诸侯，故复立陈、蔡後。</p>

<h2>悼侯至昭侯</h2>

<p><a href="#pn-17.17" id="pn-17.17" class="para-num" title="点击复制链接">17.17</a> 平侯九年卒，灵侯般之孙东国攻平侯子而自立，是为悼侯。悼侯父曰隐太子友。隐太子友者，灵侯之太子，平侯立而杀隐太子，故平侯卒而隐太子之子东国攻平侯子而代立，是为悼侯。悼侯三年卒，弟昭侯申立。</p>

<h2>昭侯朝楚受辱</h2>

<p><a href="#pn-18.18" id="pn-18.18" class="para-num" title="点击复制链接">18.18</a> 昭侯十年，朝楚昭王，持美裘二，献其一於昭王而自衣其一。楚相子常欲之，不与。子常谗蔡侯，留之楚三年。蔡侯知之，乃献其裘於子常；子常受之，乃言归蔡侯。蔡侯归而之晋，请与晋伐楚。</p>

<h2>蔡迁州来与昭侯遇弑</h2>

<p><a href="#pn-19.19" id="pn-19.19" class="para-num" title="点击复制链接">19.19</a> 十三年<span class="time" title="时间">春</span>，与卫灵公会邵陵。蔡侯私於周苌弘以求长於卫；卫使史言康叔之功德，乃长卫。<span class="time" title="时间">夏</span>，为晋灭沈，楚怒，攻蔡。蔡昭侯使其子为质於吴，以共伐楚。<span class="time" title="时间">冬</span>，与吴王阖闾遂破楚入郢。蔡怨子常，子常恐，奔郑。十四年，吴去而楚昭王复国。十六年，楚令尹为其民泣以谋蔡，蔡昭侯惧。二十六年，孔子如蔡。楚昭王伐蔡，蔡恐，告急於吴。吴为蔡远，约迁以自近，易以相救；昭侯私许，不与大夫计。吴人来救蔡，因迁蔡于州来。二十八年，昭侯将朝于吴，大夫恐其复迁，乃令贼利杀昭侯；已而诛贼利以解过，而立昭侯子朔，是为成侯。</p>

<h2>成侯至楚灭蔡</h2>

<p><a href="#pn-20.20" id="pn-20.20" class="para-num" title="点击复制链接">20.20</a> 成侯四年，宋灭曹。十年，齐田常弑其君简公。十三年，楚灭陈。十九年，成侯卒，子声侯产立。声侯十五年卒，子元侯立。元侯六年卒，子侯齐立。</p>

<p><a href="#pn-21.21" id="pn-21.21" class="para-num" title="点击复制链接">21.21</a> 侯齐四年，楚惠王灭蔡，蔡侯齐亡，蔡遂绝祀。後陈灭三十三年。</p>

<h2>武王诸弟封国概况</h2>

<p><a href="#pn-22.22" id="pn-22.22" class="para-num" title="点击复制链接">22.22</a> 伯邑考，其後不知所封。武王发，其後为周，有本纪言。管叔鲜作乱诛死，无後。周公旦，其後为鲁，有世家言。蔡叔度，其後为蔡，有世家言。曹叔振铎，有後为曹，有世家言。成叔武，其後世无所见。霍叔处，其後晋献公时灭霍。康叔封，其後为卫，有世家言。厓季载，其後世无所见。</p>

<h2>太史公论管蔡</h2>

<p><a href="#pn-23.23" id="pn-23.23" class="para-num" title="点击复制链接">23.23</a> 太史公曰：管蔡作乱，无足载者。然周武王崩，成王少，天下既疑，赖同母之弟成叔、厓季之属十人为辅拂，是以诸侯卒宗周，故附之世家言。</p>

<h2>曹叔振铎受封</h2>

<p><a href="#pn-24.24" id="pn-24.24" class="para-num" title="点击复制链接">24.24</a> 曹叔振铎者，周武王弟也。武王已克殷纣，封叔振铎於曹。</p>

<h2>曹国早期世系</h2>

<p><a href="#pn-25.25" id="pn-25.25" class="para-num" title="点击复制链接">25.25</a> 叔振铎卒，子太伯脾立。太伯卒，子仲君平立。仲君平卒，子宫伯侯立。宫伯侯卒，子孝伯云立。孝伯云卒，子夷伯喜立。</p>

<p><a href="#pn-26.26" id="pn-26.26" class="para-num" title="点击复制链接">26.26</a> 夷伯二十三年，周厉王奔于彘。</p>

<p><a href="#pn-27.27" id="pn-27.27" class="para-num" title="点击复制链接">27.27</a> 三十年卒，弟幽伯彊立。幽伯九年，弟苏杀幽伯代立，是为戴伯。戴伯<span class="time" title="时间">元年</span>，周宣王已立三岁。三十年，戴伯卒，子惠伯兕立。</p>

<p><a href="#pn-28.28" id="pn-28.28" class="para-num" title="点击复制链接">28.28</a> 惠伯二十五年，周幽王为犬戎所杀，因东徙，益卑，诸侯畔之。秦始列为诸侯。</p>

<h2>缪公至桓公</h2>

<p><a href="#pn-29.29" id="pn-29.29" class="para-num" title="点击复制链接">29.29</a> 三十六，惠伯卒，子石甫立，其弟武杀之代立，是为缪公。缪公三年卒，子桓公终生立。</p>

<p><a href="#pn-30.30" id="pn-30.30" class="para-num" title="点击复制链接">30.30</a> 桓公三十五年，鲁隐公立。四十五年，鲁弑其君隐公。四十六年，宋华父督弑其君殇公，及孔父。五十五年，桓公卒，子庄公夕姑立。</p>

<h2>庄公至共公</h2>

<p><a href="#pn-31.31" id="pn-31.31" class="para-num" title="点击复制链接">31.31</a> 庄公二十三年，齐桓公始霸。</p>

<p><a href="#pn-32.32" id="pn-32.32" class="para-num" title="点击复制链接">32.32</a> 三十一年，庄公卒，子釐公夷立。釐公九年卒，子昭公班立。昭公六年，齐桓公败蔡，遂至楚召陵。九年，昭公卒，子共公襄立。</p>

<h2>晋文公伐曹虏共公</h2>

<p><a href="#pn-33.33" id="pn-33.33" class="para-num" title="点击复制链接">33.33</a> 共公十六年，初，晋公子重耳其亡过曹，曹君无礼，欲观其骈胁。釐负羁谏，不听，私善於重耳。二十一年，晋文公重耳伐曹，虏共公以归，令军毋入釐负羁之宗族闾。或说晋文公曰：<span class="dialogue quoted">"昔齐桓公会诸侯，复异姓；今君囚曹君，灭同姓，何以令於诸侯？"</span>晋乃复归共公。</p>

<h2>文公至成公</h2>

<p><a href="#pn-34.34" id="pn-34.34" class="para-num" title="点击复制链接">34.34</a> 二十五年，晋文公卒。三十五年，共公卒，子文公寿立。文公二十三年卒，子宣公彊立。宣公十七年卒，弟成公负刍立。</p>

<p><a href="#pn-35.35" id="pn-35.35" class="para-num" title="点击复制链接">35.35</a> 成公三年，晋厉公伐曹，虏成公以归，已复释之。五年，晋栾书、中行偃使程滑弑其君厉公。二十三年，成公卒，子武公胜立。武公二十六年，楚公子弃疾弑其君灵王代立。二十七年，武公卒，子平公立。平公四年卒，子悼公午立。是岁，宋、卫、陈、郑皆火。</p>

<h2>悼公至靖公</h2>

<p><a href="#pn-36.36" id="pn-36.36" class="para-num" title="点击复制链接">36.36</a> 悼公八年，宋景公立。九年，悼公朝于宋，宋囚之；曹立其弟野，是为声公。悼公死於宋，归葬。</p>

<p><a href="#pn-37.37" id="pn-37.37" class="para-num" title="点击复制链接">37.37</a> 声公五年，平公弟通弑声公代立，是为隐公。隐公四年，声公弟露弑隐公代立，是为靖公。靖公四年卒，子伯阳立。</p>

<h2>伯阳信用公孙彊</h2>

<p><a href="#pn-38.38" id="pn-38.38" class="para-num" title="点击复制链接">38.38</a> 伯阳三年，国人有梦众君子立于社宫，谋欲亡曹；曹叔振铎止之，请待公孙彊，许之。旦，求之曹，无此人。梦者戒其子曰：<span class="dialogue quoted">"我亡，尔闻公孙彊为政，必去曹，无离曹祸。"</span>及伯阳即位，好田弋之事。六年，曹野人公孙彊亦好田弋，获白雁而献之，且言田弋之说，因访政事。伯阳大说之，有宠，使为司城以听政。梦者之子乃亡去。</p>

<h2>宋灭曹</h2>

<p><a href="#pn-39.39" id="pn-39.39" class="para-num" title="点击复制链接">39.39</a> 公孙彊言霸说於曹伯。十四年，曹伯从之，乃背晋干宋。宋景公伐之，晋人不救。十五年，宋灭曹，执曹伯阳及公孙彊以归而杀之。曹遂绝其祀。</p>

<h2>太史公论曹</h2>

<p><a href="#pn-40.40" id="pn-40.40" class="para-num" title="点击复制链接">40.40</a> 太史公曰：余寻曹共公之不用僖负羁，乃乘轩者三百人，知唯德之不建。及振铎之梦，岂不欲引曹之祀者哉？如公孙彊不脩厥政，叔铎之祀忽诸。</p>

<h2>全篇总赞</h2>

<p><a href="#pn-41.41" id="pn-41.41" class="para-num" title="点击复制链接">41.41</a> 武王之弟，管、蔡及霍。<br>
周公居相，流言是作。<br>
狼跋致艰，鸱鸮讨恶。<br>
胡能改行，克复其爵。<br>
献舞执楚，遇息礼薄。<br>
穆侯虏齐，荡舟乖谑。<br>
曹共轻晋，负羁先觉。<br>
伯阳梦社，祚倾振铎。</p>

<nav class="chapter-nav">
    <a href="../docs/index.html" class="nav-home">回到主页</a>
    <a href="034_燕召公世家.html" class="nav-prev">← 上一页</a>
    <a href="036_陈杞世家.html" class="nav-next">下一页 →</a>
</nav>
</body>
</html>
