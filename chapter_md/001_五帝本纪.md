# 五帝本纪

## 黄帝 (Huangdi)

### 兴起与征讨
黄帝者，少典之子，姓公孙，名曰轩辕。生而神灵，弱而能言，幼而徇齐，长而敦敏，成而聪明。

轩辕之时，神农氏世衰。诸侯相侵伐，暴虐百姓，而神农氏弗能征。於是轩辕乃习用干戈，以征不享，诸侯咸来宾从。而蚩尤最为暴，莫能伐。炎帝欲侵陵诸侯，诸侯咸归轩辕。轩辕乃修德振兵，治五气，蓺五种，抚万民，度四方，教熊罴貔貅貙虎，以与炎帝战於阪泉之野。三战，然後得其志。

蚩尤作乱，不用帝命。於是黄帝乃徵师诸侯，与蚩尤战於涿鹿之野，遂禽杀蚩尤。而诸侯咸尊轩辕为天子，代神农氏，是为黄帝。天下有不顺者，黄帝从而征之，平者去之，披山通道，未尝宁居。

### 疆域与治理
东至于海，登丸山，及岱宗。西至于空桐，登鸡头。南至于江，登熊、湘。北逐荤粥，合符釜山，而邑于涿鹿之阿。迁徙往来无常处，以师兵为营卫。

官名皆以云命，为云师。置左右大监，监于万国。万国和，而鬼神山川封禅与为多焉。获宝鼎，迎日推筴。举风后、力牧、常先、大鸿以治民。顺天地之纪，幽明之占，死生之说，存亡之难。时播百穀草木，淳化鸟兽蟲蛾，旁罗日月星辰水波土石金玉，劳勤心力耳目，节用水火材物。有土德之瑞，故号黄帝。

### 后裔与世系
黄帝二十五子，其得姓者十四人。

黄帝居轩辕之丘，而娶於西陵之女，是为嫘祖。嫘祖为黄帝正妃，生二子，其後皆有天下：
- 其一曰**玄嚣**，是为青阳，青阳降居江水；
- 其二曰**昌意**，降居若水。

昌意娶蜀山氏女，曰昌仆，生高阳，高阳有圣德焉。黄帝崩，葬桥山。其孙昌意之子高阳立，是为帝颛顼也。

---

## 帝颛顼 (Zhuanxu)

帝颛顼高阳者，黄帝之孙而昌意之子也。静渊以有谋，疏通而知事；养材以任地，载时以象天，依鬼神以制义，治气以教化，絜诚以祭祀。

北至于幽陵，南至于交阯，西至于流沙，东至于蟠木。动静之物，大小之神，日月所照，莫不砥属。

帝颛顼生子曰穷蝉。颛顼崩，而玄嚣之孙高辛立，是为帝喾。

---

## 帝喾 (Ku)

帝喾高辛者，黄帝之曾孙也。高辛父曰蟜极，蟜极父曰玄嚣，玄嚣父曰黄帝。自玄嚣与蟜极皆不得在位，至高辛即帝位。高辛於颛顼为族子。

高辛生而神灵，自言其名。普施利物，不於其身。聪以知远，明以察微。顺天之义，知民之急。仁而威，惠而信，脩身而天下服。取地之财而节用之，抚教万民而利诲之，历日月而迎送之，明鬼神而敬事之。其色郁郁，其德嶷嶷。其动也时，其服也士。帝喾溉执中而遍天下，日月所照，风雨所至，莫不从服。

帝喾娶陈锋氏女，生放勋。娶娵訾氏女，生挚。帝喾崩，而挚代立。帝挚立，不善，而弟放勋立，是为帝尧。

---

## 帝尧 (Yao)

### 钦明文思
帝尧者，放勋。其仁如天，其知如神。就之如日，望之如云。富而不骄，贵而不舒。黄收纯衣，彤车乘白马。能明驯德，以亲九族。九族既睦，便章百姓。百姓昭明，合和万国。

### 历法与农时
乃命羲、和，敬顺昊天，数法日月星辰，敬授民时。
- **分命羲仲**，居郁夷，曰旸谷。敬道日出，便程东作。日中，星鸟，以殷中春。其民析，鸟兽字微。
- **申命羲叔**，居南交。便程南为，敬致。日永，星火，以正中夏。其民因，鸟兽希革。
- **申命和仲**，居西土，曰昧谷。敬道日入，便程西成。夜中，星虚，以正中秋。其民夷易，鸟兽毛毨。
- **申命和叔**；居北方，曰幽都。便在伏物。日短，星昴，以正中冬。其民燠，鸟兽氄毛。

岁三百六十六日，以闰月正四时。信饬百官，众功皆兴。

### 禅让之始
尧曰：“谁可顺此事？”放齐曰：“嗣子丹硃开明。”尧曰：“吁！顽凶，不用。”

尧又曰：“谁可者？”讙兜曰：“共工旁聚布功，可用。”尧曰：“共工善言，其用僻，似恭漫天，不可。”

尧又曰：“嗟，四岳，汤汤洪水滔天，浩浩怀山襄陵，下民其忧，有能使治者？”皆曰鲧可。尧曰：“鲧负命毁族，不可。”岳曰：“异哉，试不可用而已。”尧於是听岳用鲧。九岁，功用不成。

尧曰：“嗟！四岳：朕在位七十载，汝能庸命，践朕位？”岳应曰：“鄙德忝帝位。”尧曰：“悉举贵戚及疏远隐匿者。”众皆言於尧曰：“有矜在民间，曰虞舜。”

尧曰：“然，朕闻之。其何如？”岳曰：“盲者子。父顽，母嚚，弟傲，能和以孝，烝烝治，不至奸。”尧曰：“吾其试哉。”

於是尧妻之二女，观其德於二女。舜饬下二女於妫汭，如妇礼。尧善之，乃使舜慎和五典，五典能从。乃遍入百官，百官时序。宾於四门，四门穆穆，诸侯远方宾客皆敬。尧使舜入山林川泽，暴风雷雨，舜行不迷。

尧以为圣，召舜曰：“女谋事至而言可绩，三年矣。女登帝位。”舜让於德不怿。正月上日，舜受终於文祖。文祖者，尧大祖也。

---

## 帝舜 (Shun)

### 摄政与礼法
於是帝尧老，命舜摄行天子之政，以观天命。

舜乃在璿玑玉衡，以齐七政。遂类于上帝，禋于六宗，望于山川，辩于群神。揖五瑞，择吉月日，见四岳诸牧，班瑞。
- **巡狩制度**: 
  - 岁二月，东巡狩，至於岱宗，祡，望秩於山川。遂见东方君长，合时月正日，同律度量衡，脩五礼五玉三帛二生一死为挚，如五器，卒乃复。
  - 五月，南巡狩；八月，西巡狩；十一月，北巡狩：皆如初。
  - 归，至于祖祢庙，用特牛礼。
  - 五岁一巡狩，群后四朝。

- **刑法与民生**: 
  肇十有二州，决川。象以典刑，流宥五刑，鞭作官刑，扑作教刑，金作赎刑。眚灾过，赦；怙终贼，刑。钦哉，钦哉，惟刑之静哉！

- **惩办四罪**:
  讙兜进言共工，尧曰不可而试之工师，共工果淫辟。四岳举鲧治鸿水，尧以为不可，岳彊请试之，试之而无功，故百姓不便。三苗在江淮、荆州数为乱。於是舜归而言於帝：
  - 请流**共工**於幽陵，以变北狄；
  - 放**欢兜**於崇山，以变南蛮；
  - 迁**三苗**於三危，以变西戎；
  - 殛**鲧**於羽山，以变东夷：
  四罪而天下咸服。

### 德行与磨难
虞舜者，名曰重华。重华父曰瞽叟，瞽叟父曰桥牛，桥牛父曰句望，句望父曰敬康，敬康父曰穷蝉，穷蝉父曰帝颛顼，颛顼父曰昌意：以至舜七世矣。自从穷蝉以至帝舜，皆微为庶人。

舜父瞽叟盲，而舜母死，瞽叟更娶妻而生象，象傲。瞽叟爱後妻子，常欲杀舜，舜避逃；及有小过，则受罪。顺事父及後母与弟，日以笃谨，匪有解。

舜，冀州之人也。舜耕历山，渔雷泽，陶河滨，作什器於寿丘，就时於负夏。舜父瞽叟顽，母嚚，弟象傲，皆欲杀舜。舜顺適不失子道，兄弟孝慈。欲杀，不可得；即求，尝在侧。

> [!NOTE]
> **历练过程**:
> 舜年二十以孝闻。三十而帝尧问可用者，四岳咸荐虞舜。
> 瞽叟尚复欲杀之：
> 1. **火焚仓廪**: 使舜上涂廪，瞽叟从下纵火。舜乃以两笠自扞而下，去，得不死。
> 2. **实井埋人**: 使舜穿井，舜穿井为匿空旁出。舜既入深，瞽叟与象共下土实井，舜从匿空出。
> 象喜，以舜为已死，欲取舜妻及琴。舜往见之，象鄂不怿。舜复事瞽叟爱弟弥谨。

### 举贤任能
昔高阳氏有才子八人，谓之“**八恺**”。高辛氏有才子八人，谓之“**八元**”。舜举八恺，使主后土；举八元，使布五教于四方。

舜宾於四门，乃流**四凶族** (浑沌、穷奇、檮杌、饕餮)，迁于四裔，以御螭魅。

舜命二十二人各司其职：
1. **禹**: 汝平水土，维是勉哉。
2. **弃**: 黎民始饥，汝后稷播时百穀。
3. **契**: 汝为司徒，而敬敷五教，在宽。
4. **皋陶**: 汝作士，五刑有服。
5. **垂**: 以垂为共工。
6. **益**: 以益为朕虞。
7. **伯夷**: 以汝为秩宗。
8. **夔**: 以夔为典乐。
9. **龙**: 命汝为纳言。
(以及十二牧等)

### 功成与禅让
此二十二人咸成厥功。四海之内咸戴帝舜之功。於是禹乃兴九招之乐，致异物，凤皇来翔。天下明德皆自虞帝始。

舜年二十以孝闻，年三十尧举之，年五十摄行天子事，年五十八尧崩，年六十一代尧践帝位。践帝位三十九年，南巡狩，崩於苍梧之野。

---

## 总结：五帝世系
自黄帝至舜、禹，皆同姓而异其国号，以章明德。
- **黄帝**为有熊
- **帝颛顼**为高阳
- **帝喾**为高辛
- **帝尧**为陶唐
- **帝舜**为有虞
- **帝禹**为夏后

---

## 太史公曰
学者多称五帝，尚矣。然尚书独载尧以来；而百家言黄帝，其文不雅驯，荐绅先生难言之。孔子所传宰予问五帝德及帝系姓，儒者或不传。

余尝西至空桐，北过涿鹿，东渐於海，南浮江淮矣，至长老皆各往往称黄帝、尧、舜之处，风教固殊焉，总之不离古文者近是。

予观春秋、国语，其发明五帝德、帝系姓章矣，顾弟弗深考，其所表见皆不虚。书缺有间矣，其轶乃时时见於他说。非好学深思，心知其意，固难为浅见寡闻道也。余并论次，择其言尤雅者，故著为本纪书首。

### 赞 (Summary)
> 帝出少典，居于轩丘。既代炎历，遂禽蚩尤。
> 高阳嗣位，静深有谋。小大远近，莫不怀柔。
> 爰洎帝喾，列圣同休。
> 帝挚之弟，其号放勋。就之如日，望之如云。
> 郁夷东作，昧谷西曛。明扬仄陋，玄德升闻。
> 能让天下，贤哉二君！
